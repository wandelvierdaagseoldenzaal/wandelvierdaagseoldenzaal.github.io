---
title: "De inschrijving opent op 12 mei"
last_modified_at: 2025-04-26T15:54:31+01:00
categories:
  - nieuws
tags:
  - 62e editie
---

De inschrijving voor de 62e editie van de Wandel4Daagse Oldenzaal opent op **maandag 12 mei 2025**. Dit jaar hebben we een aantal wijzigingen doorgevoerd in het inschrijvingsproces, om alles nóg makkelijker te maken. We hebben de inschrijving zo ingericht dat je je eenvoudig kunt aanmelden via onze website en direct de deelnamekosten kunt voldoen via iDeal. Geen gekke formulieren meer invullen en betalen via de e-mail, maar alles in één keer geregeld.  

Na het aanmelden ontvang je direct in beeld je deelnamebewijs, dat je kunt noteren of opslaan op je telefoon via bijvoorbeel een screenshot. Dit deelnamebewijs is ook je bewijs van betaling. Je ontvangt deze tevens per e-mail, zodat je altijd een kopie bij de hand hebt. Het aanmelden op de eerste dag zelf, verloopt zoals gebruikelijk door het tonen van je persoonlijke QR code bij onze stand.  

Vorig jaar zagen we dat uitzonderlijk veel mensen zich pas op de eerste dag van de inschrijving kwamen aanmelden. Dit zorgde voor wachttijden bij het startpunt en dat willen we dit jaar het liefst voorkomen. Daarom hebben we besloten om de inschrijving via deze website dit jaar open te houden, ook tijdens de Wandel4Daagse zelf. Dit betekent dat je je ook tijdens de Wandel4Daagse nog last-minute eenvoudig en snel zelf kunt aanmelden via deze website. Na het inschrijven en online betalen via iDeal zie je gelijk je QR code in beeld waarmee je je eveneens snel en eenvoudig kunt aanmelden bij het startpunt.  

Let wel, tot en met zondag 8 juni 2025 is het voordeliger om je vooraf in te schrijven via deze website. Na deze datum betaal je zowel via deze website als bij de stand op de startlocatie hetzelfde hogere tarief. Dit geldt ook voor de deelnemers die zich pas op de eerste dag van de Wandel4Daagse zelf aanmelden. Dit heeft ermee te maken dat we de kosten voor de deelnemers graag zo laag mogelijk willen houden. Dit kan alleen als we voldoende deelnemers hebben die zich vooraf inschrijven, zodat we vooraf in bulk de juiste hoeveelheden in kunnen kopen en niet tijdens de dagen zelf nog bij moeten kopen tegen hogere prijzen of spullen overhouden. Kijk voor meer informatie over de tarieven op de [tarieven pagina](/tarieven).  

Mocht je het toch vergeten zijn om je vooraf in te schrijven, of gewoonweg niet kunnen of willen betalen via iDeal, dan kun je je ook nog steeds op de eerste dag van de Wandel4Daagse zelf aanmelden. Dit kan bij onze stand op het startpunt. Je kunt hier betalen met iDeal, maar ook met pin of contant. Het liefst schrijf je je ook dan dus eerst nog zelf in via deze website, zodat je geen lange wachttijden hebt bij onze stand.  